# Добавка за NVDA за часовника и календара #

* Автори: Hrvoje Katić, Abdel и други сътрудници
* Изтегляне на [стабилна версия][1]
* Изтегляне на [тестова версия][2]
* Съвместимост с NVDA: от 2019.3 и по-нови версии

Тази добавка за NVDA разширява възможностите за работа с часовника, алармата
за обратно отброяване и календара.

Можете да персонализирате как NVDA ще извежда с глас и брайл часа и датата,
вместо да използвате зададените за целта в Windows формати. Освен това
можете да получите информация за текущия ден и номера на седмицата от
текущата година, както и да зададете автоматично съобщаване на часа на
определен интервал от време. В добавката са вградени и функции за хронометър
и таймер с аларма, които ви позволяват да засичате времето за задачите си,
като копиране на файлове, инсталиране на програми или готвене.

Забележки:

* Ако инсталирате добавката като обновление, по време на процеса на
  инсталиране съветникът установява дали старата конфигурация е съвместима с
  новата и предлага да я коригирате преди да я инсталирате. Тогава ще трябва
  само да потвърдите със задействане на бутона "OK", че всичко е наред.
* В Windows 10 и по -нови версии можете да използвате приложението "Аларми и
  часовник" за управление на хронометъра и таймерите.

## Клавишни комбинации

* NVDA+F12: Съобщаване на текущия час.
* Двукратно бързо натискане на NVDA+F12: Съобщаване на текущата дата.
* Трикратно бързо натискане на NVDA+F12: Съобщаване на текущия ден, номера
  на седмицата, текущата година и оставащите дни преди края на годината
* NVDA+Shift+F12: Влизане в слоя за часовника

## Неприсвоени команди

Следните команди по подразбиране не са зададени. Ако искате да ги присвоите,
използвайте диалоговия прозорец "Жестове на въвеждане", за да добавите
персонализирани команди. За да направите това, отворете менюто на NVDA ->
Настройки -> Жестове на въвеждане. Разгънете категорията "Часовник", след
това намерете неприсвоени команди от списъка по -долу и изберете "Добави",
след което въведете жеста, който искате да използвате.

* Изминало и оставащо време преди следващата аларма. Двукратното бързо
  задействане на този жест ще анулира следващата аларма.
* Спира просвирването на звука от текущата аларма.

## Слоеви команди

За да използвате слоевите команди, натиснете NVDA+Shift+F12, последвано от
един от следните клавиши:

* S: Стартира, нулира или спира хронометъра
* R: Нулира хронометъра, без да го рестартира
* A: Съобщава оставащото и изминалото време преди следващата аларма
* C: Отмяна на следващата аларма
* Интервал: Изговаря текущия хронометър или таймера за обратно отброяване
* P: Ако дадена аларма е прекалено дълга, ви позволява да я спрете
* H: Списък на всички слоеви команди (Помощ)

## Начин на използване

* Отворете настройките за тази добавка от диалоговия прозорец с настройките
  на NVDA.

    * В диалоговия прозорец за настройване на часовника, първите два падащи
      списъка ви позволяват да избирате предпочитаните формати за показване
      на часа и датата.
    * Чрез падащия списък с етикет "Интервал", можете да зададете интервала
      за автоматично оповестяване на часа (на всеки 10 минути, на всеки 15
      минути, на всеки 30 минути, на всеки час) или да го изключите.
    * Чрез падащия списък с етикет "Оповестявай часа чрез" (видим само ако в
      падащия списък "Интервал" не е избрано "Изключено") можете да
      конфигурирате как да се осъществява автоматичното оповестяване на часа
      (говор и звук, само говор или само звук), когато автоматичното
      оповестяване на часа е включено.
    * Падащият списък с етикет "Звуков сигнал за часовника" (видим само ако
      в падащия списък "Интервал" не е избрано "Изключено") ви позволява да
      избирате между различни звуци за часовника, които ще се
      възпроизвеждат, когато автоматичното оповестяване на часа е включено и
      е зададено да се оповестява със звук.
    * Полето за отметка с етикет "Тихи часове" (видимо само ако в падащия
      списък "Интервал" не е избрано "Изключено") ви позволява да
      конфигурирате времевия диапазон, в който не трябва да се извършва
      автоматично оповестяване.
    * Чрез полето за отметка с етикет "Въвеждане в 24-часов формат" (видимо
      само ако в падащия списък "Интервал" не е избрано "Изключено") можете
      да конфигурирате дали искате да въвеждате времето за тихи часове в
      12-часов (AM/PM) или в европейски 24-часов формат.
    * Текстовите полета за указване на начален и краен час (видими само ако
      е включена опцията "Тихи часове") ви позволява да конфигурирате
      времевия диапазон за тихи часове. Часът трябва да бъде въведен във
      формат ЧЧ:ММ ако е включена опцията "Въвеждане в 24-часов формат". В
      противен случай,, трябва да се използва 12-часов формат, както е
      описано по-долу.
    * Когато сте готови, отидете до бутона "OK" и го задействайте с ENTER,
      за да запазите настройките си.
    * В диалоговия прозорец за настройка на алармата, първият падащ списък
      ви позволява да изберете предпочитания времеви интервал за обратно
      отброяване преди прозвучаване на алармения сигнал.
    * Текстовото поле ви позволява да въведете времевия интервал преди
      алармения сигнал. Тази продължителност трябва да бъде посочена с една
      или повече цифри, а не чрез десетично число.
    * Чрез падащия списък с етикет "Звук за алармата" можете да избирате
      между различни алармени звуци, които ще се възпроизвеждат, когато
      настъпи часът на алармата.
    * Бутонът "Пауза" ви позволява да поставите на пауза/възобновите
      по-дългите аларми.
    * Бутонът "Спри" ви позволява да спрете по-дългите аларми.
    * Когато сте готови, отидете до бутона "OK" и го задействайте с клавиша
      ENTER. Трябва да се изведе съобщение, което да ви уведоми за
      оставащото време преди алармата.

* Натиснете NVDA+F12 еднократно, за да научите текущия час, двукратно, за да
  научите текущата дата или трикратно, за да научите текущия ден, номера на
  текущата седмица от годината и броя на оставащите дни до края на годината.

## Синтаксис за използване за тихите часове

1. За да се избегнат грешки, тихите часове трябва да следват строг и точен
   синтаксис.
2. Ако поставите отметка в квадратчето "Въвеждане в 24-часов формат",
   форматът трябва да бъде "ЧЧ:ММ".
3. Ако махнете отметката от квадратчето "Въвеждане в 24-часов формат",
   форматът трябва да бъде "ЧЧ:ММ AM" или "ЧЧ:ММ PM", ЧЧ трябва да съдържа
   12-часов формат, от 0 до 12 и наставката "AM"|"PM" може да бъде с малки
   или главни букви.
4. Ако поставите отметка в квадратчето "Тихи часове" и оставите полетата
   "Начален час за тихите часове" или "Краен час за тихите часове" празни,
   или въведете грешна стойност, опцията "Тихи часове" ще бъде изключена
   автоматично, с цел избягване на грешки и ще бъде изведено съобщение.

[[!tag dev stable]]

[1]: https://addons.nvda-project.org/files/get.php?file=cac

[2]: https://addons.nvda-project.org/files/get.php?file=cac-dev
